---
title: "Koniec z teatrem prywatności. Czym jest Threat Modeling i jak przestać działać po omacku"
date: 2026-08-09
authors:
  - Eteryu
categories:
  - Prywatność
  - Cyberbezpieczeństwo
---

W świecie cyfrowej higieny bardzo łatwo wpaść w pułapkę maksymalizmu. Ktoś przeczyta o inwigilacji, kupuje Google Pixela, instaluje `GrapheneOS`, konfiguruje osobne profile, po czym czuje frustrację, bo system wymaga ciągłej uwagi i rygorystycznych nawyków. Jeszcze gorzej, gdy użytkownicy szukają uniwersalnych dekalogów prywatności i traktują technologię jak magiczną tarczę z pudełka, która w trybie out of the box załatwi za nich cały problem.

Prawda jest brutalna: **nie istnieje jeden uniwersalny model bezpieczeństwa**. Bezpieczeństwo to proces zarządzania ryzykiem, a nie zestaw aplikacji do pobrania. Aby przestać działać po omacku, musisz zacząć od fundamentu, na którym opiera się każda świadoma architektura, czyli od **modelowania zagrożeń (Threat Modeling)**.

<!-- more -->

## Czym właściwie jest Threat Modeling? Od STRIDE do praktyki

Jeżeli śledzisz mojego bloga od jakiegoś czasu, prawdopodobnie kojarzysz modelowanie **STRIDE**, którego używałem chociażby przy analizie zagrożeń dla mechanizmów Dynamic Code Loading. W inżynierii oprogramowania i architekturze systemów kategoryzujemy zagrożenia (spoofing, tampering, repudiation itd.), by precyzyjnie załatać wektory ataku na poziomie kodu czy jądra systemu.

W przypadku bezpieczeństwa osobistego mechanizm myślenia pozostaje dokładnie ten sam, ale odrzucamy korporacyjny formalizm na rzecz prostego i pragmatycznego celu:

**Threat modeling to proces, w którym świadomie określasz, co chcesz chronić, przed kim chcesz to chronić i ile jesteś w stanie poświęcić wygody, czasu oraz pieniędzy, aby to osiągnąć.**

To narzędzie, które pozwala oddzielić realne wektory ataków od paranoi. Bez niego kończysz z teatrem prywatności, w którym zabezpieczasz rzeczy bezwartościowe kosztem ogromnego utrudnienia sobie życia, jednocześnie zostawiając krytyczne punkty wejścia całkowicie odsłonięte.

## Klasyczny błąd na starcie: Nihilizm kontra paranoja

Początkujący wpadają zazwyczaj w jedną ze skrajności:

- **Nihilizm („Nic nie mam do ukrycia”):** Rezygnacja z jakiejkolwiek higieny, bo wielkie korporacje technologiczne i tak wiedzą wszystko. Błąd polega na niezrozumieniu, że nie chronisz się tylko przed rządem, ale przed wyciekami z baz danych, kradzieżą tożsamości, profilowaniem behawioralnym i zautomatyzowanymi oszustwami.
- **Paranoja (Syndrom Edwarda Snowdena):** Próba budowania profilu odpornego na zaawansowane podmioty państwowe (`APT`), podczas gdy realnym zagrożeniem dla użytkownika jest złośliwy plik `APK` pobrany z niepewnego źródła, skrypt śledzący w przeglądarce lub wyciek hasła z menedżera online.

Własny Threat Model ma Cię wyśrodkować i stać się Twoim cyfrowym kompasem.

## 5 pytań, od których musisz zacząć swój Threat Model

Najbardziej funkcjonalne podejście do osobistego modelowania zagrożeń opiera się na pięciu prostych pytaniach, spopularyzowanych między innymi przez Electronic Frontier Foundation (EFF):

### 1. Co chcę chronić? (Inwentaryzacja aktywów)

Nie ochronisz czegoś, o czym nie wiesz. Twoimi aktywami są między innymi:

- **Dane kryptograficzne:** Hasła, klucze `SSH`, fraza nasienna do portfela kryptowalut (`seed phrase`), klucze `GPG`.
- **Tożsamość i finanse:** Dostęp do banku, numer PESEL, główne konto email, które służy do resetowania haseł w innych serwisach.
- **Prywatność komunikacji:** Wiadomości w komunikatorach `Signal` lub `Matrix`, historia lokalizacji GPS, prywatne zdjęcia.
- **Metadane i profil behawioralny:** Informacje, które zbierają o Tobie brokerzy danych i sieci reklamowe.

### 2. Przed kim chcę to chronić? (Przeciwnicy i adwersarze)

Kto może chcieć uzyskać dostęp do Twoich aktywów?

- **Masowe systemy śledzące:** Google, Meta oraz operatorzy telekomunikacyjni, których celem jest monetyzacja Twojej uwagi i profilowanie reklamowe.
- **Cyberprzestępcy i oszuści:** Automatyczne boty, `phishing`, `ransomware`, złodzieje sesji przeglądarki (`infostealery`).
- **Lokalni intruzi:** Ktoś, kto ukradnie Twój fizyczny telefon w pociągu, ciekawski znajomy lub pracodawca instalujący oprogramowanie `MDM` na prywatnym sprzęcie.
- **Aparat państwowy i służby:** Wektory celowane, relewantne głównie dla dziennikarzy śledczych, aktywistów czy osób podwyższonego ryzyka.

### 3. Jakie jest prawdopodobieństwo, że będę celem? (Ocena ryzyka)

Bądź realistą. Jakie jest prawdopodobieństwo, że trafisz na celownik agencji wywiadowczej? Zapewne bliskie zeru. Jakie jest prawdopodobieństwo, że Twój adres email wycieknie w kolejnym naruszeniu bazy sklepu internetowego, a Twoje dane trafią do sieci reklamowej poprzez brokerów danych, aplikacje z zaszytymi skryptami śledzącymi czy niejasne zgody marketingowe? **Bliskie 100%.**

Twoje zasoby obronne powinny być proporcjonalne do prawdopodobieństwa zdarzenia.

### 4. Jakie będą konsekwencje, jeśli ochrona zawiedzie? (Wycena straty)

Co się stanie, jeśli dany wektor zostanie przełamany?

- Wyciek historii wyszukiwania to naruszenie prywatności, ale zwykle niska szkoda krytyczna.
- Przejęcie głównego konta email lub menedżera haseł to **katastrofa (Total Compromise)**, czyli utrata tożsamości cyfrowej i finansów.

Aktywa o najwyższych konsekwencjach utraty wymagają najcięższych i precyzyjnie dobranych mechanizmów obrony: sprzętowe klucze `YubiKey` chronią przed zdalnym przejęciem tożsamości, osobne profile w `GrapheneOS` gwarantują lokalną izolację aplikacji na urządzeniu, a kopie zapasowe offline zabezpieczają przed bezpowrotną utratą danych.

#### Krótka uwaga o dywersyfikacji danych

Jeśli jedno konto email kontroluje całe Twoje życie cyfrowe, staje się pojedynczym punktem awarii. Aby uniknąć scenariusza Total Compromise, w dobrze zaprojektowanym Threat Modelu stosuje się **dywersyfikację danych (kompartmentalizację)**.

Polega ona na logicznym rozdzieleniu tożsamości: osobnego adresu używasz wyłącznie do spraw krytycznych (banki, urzędy), osobnego do komunikacji ze znajomymi, a do rejestracji w sklepach czy newsletterach wykorzystujesz dedykowane aliasy pocztowe (np. `SimpleLogin` lub `Addy.io`). Dzięki temu wyciek bazy danych ze sklepu internetowego nie wystawia na celownik Twojej bankowości ani głównej tożsamości. Więcej o samej mechanice dywersyfikacji i praktycznym wdrażaniu aliasów opowiem w osobnym wpisie z serii o cyfrowej higienie.

### 5. Ile wysiłku jestem w stanie włożyć w ochronę? (Budżet wygody)

Każde zabezpieczenie ma swój koszt: jeśli nie finansowy, to w postaci czasu i komfortu użytkowania. Jeśli stworzysz model tak rygorystyczny, że codzienne korzystanie z telefonu stanie się koszmarem, po miesiącu sam go wyłączysz. **Bezpieczeństwo, które sabotuje Twoją codzienną pracę, to złe bezpieczeństwo.**

## Praktyczny przykład: Jak to wygląda w akcji?

Weźmy za przykład **komunikację ze znajomymi na smartfonie**:

- **Aktywo:** Treść wiadomości oraz metadane mówiące o tym, z kim rozmawiasz.
- **Adwersarz:** Automatyczne skanowanie treści przez korporacje w celu profilowania reklamowego oraz potencjalny wyciek z serwerów operatora aplikacji.
- **Konsekwencje:** Średnie lub wysokie, obejmujące naruszenie intymności i wyciek prywatnych spraw.
- **Rozwiązanie z Threat Modelu:** Rezygnacja z nieszyfrowanych wiadomości SMS i komunikatorów bez pełnego szyfrowania end to end (`E2EE`), takich jak standardowy Messenger. Wdrożenie platformy `Signal` lub `Matrix`.
- **Czego NIE musisz robić:** Jeśli Twoim adwersarzem nie jest agencja wywiadowcza, nie musisz stawiać własnego węzła w sieci `Tor` i komunikować się wyłącznie za pomocą jednorazowych kluczy `PGP` na systemie `Tails` uruchamianym z pamięci USB.

## Wymówka „Ale to mój Threat Model”: Relatywizm, ideologia i błędy w sztuce

W społecznościach zajmujących się bezpieczeństwem i prywatnością bardzo łatwo trafić na pułapkę relatywizmu. Dyskusja o dziurawej konfiguracji czy błędnym podejściu często kończy się uniwersalną wymówką: *„Każdy ma inny Threat Model, ja mam właśnie taki”*.

To hasło zbyt często służy do **pudrowania błędów w sztuce i zasłaniania nielogicznych założeń**. Własny model zagrożeń nie oznacza, że prawa matematyki, działanie systemów operacyjnych czy wektory ataków przestają w Twoim przypadku obowiązywać. Jeżeli na przykład poświęcasz godziny na izolację aplikacji i tunelowanie ruchu, ale jednocześnie powierzasz klucze kryptograficzne podmiotowi, który żyje z analizy danych, to nie jest to inny model zagrożeń. **To jest błędnie przeprowadzona analiza ryzyka.**

### Technologia, polityka i ideologiczna ślepota

Warto w tym miejscu poruszyć jeszcze jeden problem, który trawi współczesną scenę cybersec i o którym pisałem w kontekście pragmatycznego puryzmu: **mieszanie analizy zagrożeń z ideologią**.

To prawda, że **technologia i polityka są ze sobą nierozerwalnie powiązane**. Decyzje o tym, jak projektowane są protokoły szyfrowania, jakie prawa mają organy ścigania czy jak reguluje się rynek telekomunikacyjny, zawsze wynikają z określonego układu sił politycznych. Walka o prywatność to w dużej mierze walka o wolność obywatelską.

Jednak w momencie, w którym zaczynasz dobierać narzędzia bezpieczeństwa **wyłącznie na podstawie swojej przynależności plemiennej czy ideologicznej**, popełniasz krytyczny błąd w sztuce. Przykładem są osoby, które odrzucają obiektywnie bezpieczną architekturę systemową tylko dlatego, że kojarzy im się z określoną korporacją lub opcją polityczną, wybierając w zamian rozwiązania ideologicznie słuszne, ale technicznie dziurawe, pozbawione izolacji i realnego wsparcia.

### Cyfrowa asceza a mądra kontrola

Taka ideologiczna ślepota często prowadzi do skrajnej **cyfrowej ascezy**, czyli całkowitego bojkotu oprogramowania czy infrastruktury od technologicznych gigantów, nawet wtedy, gdy oferują one obiektywnie najwyższy standard bezpieczeństwa.

Tymczasem pragmatyczny inżynier bezpieczeństwa nie obraża się na rzeczywistość, lecz analizuje wektory ataku i architekturę. Przykładem jest instalacja krytycznych aplikacji bankowych: pobranie ich z oficjalnego Sklepu Play, który zapewnia weryfikację sygnatur i bezpieczny łańcuch dostaw, jest obiektywnie bezpieczniejsze niż korzystanie z alternatywnych klientów w rodzaju Aurory czy ręczne instalowanie plików `APK` z sieci.

Podobnie wygląda kwestia przeglądarek: dogmatyczne odrzucenie silnika `Chromium` na rzecz alternatyw pozbawionych zaawansowanej piaskownicy i wieloprocesowej izolacji pamięci zwiększa Twoją podatność na ataki zero day. Od momentu, w którym potrafisz **przejąć kontrolę nad narzędziem na własnych zasadach** – odciąć telemetrię, zablokować śledzenie i odpowiednio utwardzić konfigurację – technologia od Big Techu staje się po prostu potężnym aktywem obronnym.

Warto pamiętać o zasadniczym fakcie: chociaż nie z każdego przestarzałego sprzętu zrobisz fortecę, to **na każdym współczesnym, wspieranym urządzeniu masz realną moc, by wycisnąć maksimum prywatności i bezpieczeństwa** – o ile rozumiesz jego architektoniczne granice i nie rezygnujesz ze zdrowego rozsądku. Threat modeling nie ocenia moralności korporacji: ocenia realną skuteczność zabezpieczeń, które masz w ręku.

Threat modeling nie służy do budowania bezpiecznej bańki dla własnego ego, manifestowania poglądów politycznych ani usprawiedliwiania niedociągnięć słowami *„bo ja tak lubię”*. To chłodne i inżynieryjne narzędzie. Złośliwy kod, ataki zero day czy zautomatyzowane `infostealery` nie sprawdzają Twoich poglądów na świat ani tego, czy dany projekt ma licencję FOSS. Jeśli w Twoim modelu obrony są logiczne dziury, nazwanie ich własnym podejściem nie sprawi, że potencjalny atak je ominie.

## Podsumowanie: Proces, nie produkt

Budowanie bezpieczeństwa bez modelowania zagrożeń przypomina stawianie płotu wokół domu bez sprawdzenia, z której strony prowadzi droga, a gdzie stoją otwarte drzwi na taras. Skutkuje to wydawaniem pieniędzy i energii na niepotrzebne restrykcje przy jednoczesnym ignorowaniu realnych punktów wejścia.

Zamiast szukać idealnego zestawu aplikacji czy kopiować cudze konfiguracje jeden do jednego, zacznij od kartki papieru i odpowiedzi na pięć podstawowych pytań. Twój Threat Model nie musi być idealny od pierwszego dnia: ma być realny, spójny logicznie i dostosowany do Twojego stylu życia.

Dopiero weryfikując swoje założenia z chłodną kalkulacją ryzyka, przestajesz uprawiać teatr prywatności i zaczynasz uprawiać twardą inżynierię własnego bezpieczeństwa.
